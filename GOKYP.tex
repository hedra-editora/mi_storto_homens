\chapter*{Gokyp}\parindent=0em

1. Pyry'a sarytyn keerep Gokyp

2. Õwã horot taka'oot saryt Gokyp

3. Taaka andyk saryt Gokyp

~

4. Masõng ``ti'a hỹ?'', iri'aj taso

5. Kinda oti horot taka'oot saryt ihot iaka

6. Okywyra okywyra okywyra taaka saryt õwã

~

7. ``A kinda otidna hỹ?'', iri'a andyki ijiriso

8. Kinda oti horot iakaj

9. Ikinda otidni

10. Takinda otidna sogng iaki

~

11. Masong naakat okyp okyp ywytiyty tat, iri'aj

12. Ty'in taakat iokyp pywytiyri Gokyp

13. Gokyp pasagngam iakabman

~

14. Masong naka'a andyk

15. ``Ãh ti'a tyka hỹ?'', iri'aj taso

16. Masong imbodnoko

17. Atykiri iaka padnoko hak tatyyt tykiri

18. Tyyty tat, iri'aj

~

19. Atykiri ipikyp owogoko saryty padni Gokyp

20. Napikybm saryt

21. I pikywyt tykiri, iatakipawyt tykiri napyting saryt iokyty taso

22. Masong iaki padnoko

~

23. Napymbowak ity taso

24. Masong iaoky padnaty

25. Masong nakakãrãt taso

26. Iaoky padni Gokyp

~

27. Masong kahyt i'at, irikãraj͂

28. Yjxa pitat i'at tykat, irikãrãj

29. Myn hodno yjsararaj sat iakiip

~

30. Masong napymbowak saryt ity taso

31. Iokyty napyting

32. Masong ta'a tyka siit

~

33. Namboryt saryt ambiity sopakat

34. Masong napymbowak saryt it taso

35. Ta'ãty ipymbowak tyso

~

36. Asonderep masong namboryt

37. Ambi sopakat imboryri

38. Masong naymbykyjy'oom taso iokyp meresõ tyyt

39. Ipynotam padnoko I

40. Piikyp piikyp harara I

~

41. Masong namboryt saryt i ambi sopakat

42. Masong nakahyryj͂a tatat tysypy'oot Gokyp

\begin{quote}
\forceindent\emph{43. Ajymymewã j͂onso}

\emph{44. Ajymymewã j͂onso}

\emph{45. Ajymymewã ymymewã j͂onso}

\emph{46. Opa pyka yoky tyki}
\end{quote}

47. Masong naka'a saryt Gokyp taambo tyki'oot

48. Masong naambo saryt Gokyp; atoop iri'aj hoop

49. Masong ta'ãty ipymbowak atapopi saryt tatat tysypy'oot

50. ``Syyryp'' iri'aj taso

~

51. Naambot ohyn Gokyp

52. Masong naakat piikyp piikyp harara Gokyp

53. Naka'a saryt kahyt Gokyp pynhadna