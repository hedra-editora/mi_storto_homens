\chapter*{Osiip}\parindent=0em

1. Pyry'a ta'ãn y'it keerep

2. Dez anos yjakat yjxa nakam'yt Osiip

3. Dez ngogorongãt yjxa osiit

4. Yjxa naka'obm gopo, yjxa nakam'yt sojoty

~

5. Nakahadn yjxat yj'it yjsooj pasagngam tyki'oot

6. J̃onsot yjamy pasagng tyki’oot

7. J̃onsot yjamy tykiri, yjxa naka’obm gop

8. Yn i’obm pitani yn gop

\section{Parte II}

9. Pyrykiidn taso gopo'obmon tyym

10. Dez gopo 'obmono, cinco gopo 'obmono

11. Quatro myry'in yn naka'obm yn gop

12. Otadnamyn yjpyoot myry'in naka'obm yn gop

~

13. Atykiri ipynpyt'y adyky gop by'y

14. Myj̃ymp yjkat napynpyt’yt gop

15. Asara'idna pitat opipytyty seakaty

16. Neng nengãt, ipynhadni ipynorooroni

17. Pongyp napyntarakat

18. Pongyp yjakat tykiri, napysemem Osiip

19. Yjxa naokyt him

~

20. Tres dias yjakat yjxa naka'yt sojsara

21. Sojsara, j̃om hopo, j̃om pyka, j̃om porojo yjxa ti’yt

22. Ia'y ese

23. Kytop ia'yt

24. Ia'y padni ese

25. Yj'iti hadna tyym

\section{Parte III}

26. Ynty y'iti hadna tyym yn nakam'at ta'ãt Osiip

27. Atykiri yn naoky pymbyrat kinda ka y'a tykat tyym

28. Pikom myry'in

29. Yn ipopi padni him ondyt yn

~

30. Osiip naakat ise'at

31. Kydnym iaoky him

32. Kydnym ia'y him

33. Kydnym ia'y keerep him

34. Taso osiiki ioky padni keerep him

35. Iahiti padni him okyykit keerep himty

36. Atykiri nam'yt keerep Osiip

~

37. Nakahadn ta'ãt ynty y'it

38. ``Im'y Osiipo'' naka'at ta'ãt ynty y'it

~

39. ``An ihot oky asooj Osiip an nam'yki tykiri''

40. Naka'at ta'ãt ynty y'it

41. Atykiri yn nakam'yt ta'ãt Osiip yn

42. Yn nakako andyk Osiip pyj͂ongo, gop pyj͂ongo, sojoty, ewoketo, gosonderepo, Osiip tepy, pasỹ

43. Ipyj͂ong pyj͂ongãt, nam'yt Osiip

44. Aki tykiri ipysemem padni Osiip

~

45. Ipynpyt'y saramynt, ipynpyso'y, iam'a padni 'a

46. Ia’y padni byyty, ia’y padni oleo, ia’y padni kinda oroja, ia’y padni asyryty, iamhadni j̃onso, ipyrõtamy j̃onso yjosiit tyki’oot

~

47. Atykiri ``yjotamki tykiri'' kahyt naka'at ta'ãt y'it ynty

48. Atykiri yn nakam'yt Osiip yn

49. Atykiri yn naka'obm ta'ãt yn gop

50. Nakahyryj̃ ta’ãt y’it gopo’obm tyso’oot

51. Hyryj̃ hyryj̃ hyryj̃ naka’at ta’ãt y’it gopo’obm tyso’oota

~

52. Atykiri yn naka'obm yn gop miem yn

53. Oti okyn taakat gop miem

54. Omenda tapihogon gop miem oti

55. Gokaradn yjtaandyjyt

56. Atykiri ypynoydn my'an an daki

57. Ypopopa akam'ani gop yjxa ka'a nayt

~

58. Atykiri ``aoyt hỹ?'' naka’at yjxat yj’it

59. ``Yoyt ỹrỹ yj’it'', yjtaka’at yjxa

60. ``Se'a pitat'', masong ka'at yj'it

61. ``Se’a pitat aso’oora hỹ?'' masong naka’at yj’it

62. ``Popoki pitat an 'a'', naka'at ta'ãt ynty y'it

~

63. Atykiri ytakakat yn yjpyt yn

64. Yjpyt ykat ytaohyj͂ym okyt yn iij͂

65. Iij͂ 'ina morondek taakat ohyj͂ym

66. Piisomo pyrohyj͂ym oro'oroni

67. Ohyj͂ym pita yjnaoky byyg na’yt iij̃, yrypano, pityjo, hanhano, yt’yto

~

68. Ia'y andyky him ondyty tyym

69. ``An i’y andyky him ondyt'' naka’at ta’ãt ynty y’it, ``an takasiibmaj̃'', naka’at ta’ãt ynty y’it

70. ``An i’y padni him ondyt, an tapese tygngaj̃''

71. Atykiri yn naka'ykiit ta'ãt; a yn ia'y a

72. Masong dez dias yjakat yjpyotatytap yjkat tykiri, naa'yt him ondyt

73. Naa'yt sojxa, pikomo, 'õrom ia'y andyky 'õrom

74. Yj myhin pipyyk yjkat naa'yt 'õrom

75. Atykiri isara'it oko

~


76. Ipynoty andyky

77. Osiip tepyt napynoty andyk

78. Osiip tepyt nam'at yjotyypat

79. Osiip mynam tyym otyypat, 'ewokete tyym

~

80. Atykiri myhin otidna na'yt 'ip

81. Pojpoko byhibmina ia'y'oot

82. `Am naakat ia'y'oot

83. Biira, 'ip pykop naakat ia'y'oot

84. Atykiri myhin otidnat na'yt pojpok

~

85. Ambygng sypom otidnat yjakat takaheredna'oot him sikirip pitat

86. De, him ataompong ompong Osiip

87. Him ataompong Osiip

88. Sojxa ataompong Osiip

89. Him amsikini padni Osiip

90. Him atampa'irat Osiip

91. Atykiri yjtaso’oot hãraj̃ yjxa him herednat yjxa

~

92. Yjtapypyydn him okyyp yjtakapon hãraj̃ yjxa

93. Yj̃orosowot oko

94. Atykiri yjxa naokyt bypan pitapip tyym him

95. Opok bypan pip iaoky padni keerep him

96. Bokore naokyt keerep him

97. Napisỹ pip imkikĩ popit nam’at keerep him

~

98. Naka'at ta'ãt y'it keerep

99. Y'itityyt ytaaka andyk ta'ãt ypyokõrõngyt tyki'oot yn

100. Ysondak atapopit ta'ãt y'it

101. Yjpy otatytap napopit pikom y'it

102. Myj̃ymp myrỹ’ĩt yn napopit ta’ãt yn

\section{Parte IV}

103. Naka'at ta'ãt kahyt

104. Atykiri myj̃ymp otidna namondet Osiip

105. Yjsooj pasagngam aki tykiri, iamondete padni

106. Yjsooj pasagngam aki tykiri, namondet Osiip myj̃ymp otidnat

107. Atykiri isara'it oko

108. Yj̃oropopobmi, yjtaakat se’at

~

109. Yjxa imondet byyk otadnamyn otidnan nam'y okoot Osiip

110. Nam'y okoot gop sõwõrã

111. Ia'obm oko gop miem

112. Gop sõwõrã ia'obm okoot

~

113. Gop sowõrã ytaoky 'it ta'ãt yn

114. Oti pitat gop sõwõrã

115. Go moj̃ tapihogngon gop sõwõrã

116. Yjkat ta'oot napihogngon

~

117. Masong ipihogngon byyk na'obm okoot

118. Tyng tyng pỹk nam’a okoot gopo ’op

119. Pytat masong nam'a okoot i'it ikyn

120. Naapykyj okoot i'it

121. Yjtaotõ okoot yjj̃ongo akatyym

122. A naakat ipyt haap yjxat

123. A naakat ipyt haap

~

124. Atykiri naka'at Osiip kahyt

125. Otadnamyn yn nakam'yt yn gop yn

126. Gop sõwõrã, gop miemo, gop miemo sypom, gop sowõrã sypom tyym

127. Gop bisõwõrã yn tim'ykit

128. Gop bikiip yn tim'ykit

129. Naka'at kahyt

\section{Parte V}

130. Atykiri yn naoky ta'ãt him yn

131. Pikomo, ytapyriit pikomty yn

132. Yn napopit pikomo yno

133. Yn natayt serepam yno

~

134. Atykiri ytakasooj ta'ãt yn

135. Him yn naoky tykiri, napyhit ta’ãt ynty ymbykit j̃onsoty

136. ``Asodj̃a ano'', naka’at ta’ãt

137. Atykiri ytakasooj ta'ãt

138. ``Soojdn'' ytaka'at ta'ãt yn

139. Ytaaka ta’ãt j̃onso tyyt yn

140. Iopipydni yhot ysooj

~

141. Yn napopit himo yno

142. Yn napyt'yt yno ysooj ka y'a tykat tyym

143. Opok bypan pip yn napyt'yt horo ysoj ka y'a tykat

144. Yosii tykiri, sondagng pitat tyym ka y'a tykat

~

145. Ysondagõko tyka soro aty, mynda sondagngan ytaka'a tykat

146. Ka y'a tykat

147. Ahorot yaka padni keerep

148. Ymboryty padni padni keerep

~

149. Gyj̃ipa pip tyym naakat pikom

150. Taasootap'oot ojdn'oot ojdn, naka'at pikom

151. Opap yjtata padni

152. Myndo horot naaka'ooto'oom him

153. Teteet kej yjpanty yjxa a'oot naakat pikom

154. A naakat yjxa tiokyt

155. Piharap iki padni him

156. Pomo, ipynboryty padni pom, yjosiit tykiri

~

157. A horot tyym ajxa ka'aj ajxa ajosiit tykiri

158. Mahorot aj̃oroki oko

159. Aj̃oro sondakap oko

160. Pont horop aj̃oroki oko

161. Ajpyrym'ewep daki him

~

162. Tepa horot iki naakat iam'yt yjsok

163. Ting iam'yt yjasoop

164. Hyp a’a pasỹ

165. Pasỹ nam’yt ma, nam’yt ma

166. Tiing tiing nam’at mapip pasỹ

~

167. Kysembyk sokotyt, atyyt napỹrãkat yjj̃ing hãraj̃xat napỹrãkat Osiip

168. Atykiri imbodn oko padni padni him sikina

169. Yjopop bik nam'at Osiip tepy

170. Yjsi kapydn 'a

171. Xooo kin, naka'at yjsi

172. Pynpyso'y yjopo

173. Atykiri yjxa naokyt him

~

174. Atykiri pyryhadnan yjxaty yjhyko

175. Apõrã kabman ohyn goop

176. Otadnamyn otidnat ``a pasagngã kabma j̃aty'' naka’at yjxaty yjsota

177. Atykiri yjxa kapon, yjxa yjombyky pibm pibm

178. Isok yj’aty yjkãrã sogng isok yj̃oro’i

~

179. Ta'asotap katat bypan ikyyn

180. Pyrrrr sok isendap

181. Naka'ot se'a pitat yjpan him tyyt

182. Kyra pyygng

183. Isok a’ojdn yj’at yjparakãrãrĩ

~

184. Masong yjxa ka'a okowak

185. Isok yj’at yjkãrasogng isok yj̃oro atĩ

186. Pyrrr sok andagngan

187. Ipi'ywypy padni yjpon

~

188. Kat ytaka'a tyka akabm an, yjxa ka'at atykiri

189. Se'a pitat yjta'akat

190. Naki horo opok bypan vinte e dois apykop akat naakat yjpan

191. Bypan pita

192. Himsok myry'in ka'ot

193.Isok yj’at yjkãrãsogng isok yj̃oro’i

194. Taasootop nasonderep yjpan himsok

195. Rogério ’it naakat yn timkyrypywak, yhot syyj̃ tengãsok

196. Naka'at ta'ãt pita

~

197. Kahỹryj̃ ta’ãt ymbykito

198. Pyrykiidn Osiipi hỹryj̃a

\begin{quote}
\forceindent\emph{199. Serepam okywyndok okywyndok okywyndok}

\emph{200. Yn na'a tyka ki myno myno}

\emph{201. Pikomo serepamo okywyndok okywyndok}

\emph{202. `Oromo serepam okywyndok}

\emph{203. Yn na'a tyka ki myno}
\end{quote}

204. Naka’at Osiipi hỹryj̃a

\begin{quote}
\forceindent\emph{205. Kyn kyn kyn kyn ’epe kaj̃a ihyryp tyj̃at}
\end{quote}

206. Naka'at kabm, naka'at ipyykyp

~

207. Gopokyn yjmem pasagng tyso'oot

208. Ytakyn asomorã teõwãt. Ytakyn asomorã ’eet’eet. Ytakyn asomorã ytakyn hĩrã

209. ``A'aso'oora'' yjtam'at yjxa

210. Atykiri yj̃oroso oko

~

211. Tik naka'at yjsok yj'it

212. Takyryp yjta'atot yj'it

213. ``Bypiit gop akat bik'', naka'at yjxat yj'it

214. Atykiri nakapykyn pymbyra yj'it

~

215. Pak pygng, yjxa ka'at iokyp yjxa

216. Yjpi tysot yj̃oroso oko

217. Tej, i yjtakaot takyn

218. Dognga'ot, masong kat naohyn akat 'ep

219. Dognga'ot yjxa ka'at yjxa iyrypap yjxa

~

220. Masong ka'at gop ``ffffff''

221. Pytat pyp masong naym'at

222. Byj naam'at itop

223. Atykiri atyp iriso oko gop yj̃ongo poj̃sok

224. Masong naampyp i'it

225. Mak yjkyryp

226. Yjhan oko padni yjxa

~

227. Serepamaty yj'ewep tyka'ooma

228. Naaka saryt omem omem yjtat

229. Atykiri yjtaka'oot, ony horot, bypit tapitat

~

230. Atykiri yjxa nakam'yt sojoty

231. Naapykyj isypojo

232. Nam'y sojoty isypoj okyp

233. Piik piik piik nam'at sojoty tyyt

234. Tamyryta tyym naakat sojoty hipiki

235. ``An im’yj̃ hỹ? sojoty hipiki hỹ?'' Naka’at yjxat yj’it

236. ``Im'y'' yjtaka'at yjxa

237. Ipihogonat yjkãrãt

238. Nakam'yt yj'it a yjsok

239. J̃ong j̃ong yjjere’oworip, yjoporip

240. Imbodn oko

241. Atykiri nakahot sondakap

242. Atykiri imbodn oko sondakap

243. Aatyytap yjtapytyp andyk yjxa sojotyty

244. Mynhodnom tyym naotidn sojoty

~

245. Ytaka'at ta'ãt yn

246. Atykiri naandyj ta'ãt yhot y'it

247. Atykiri ytaoyt my’an gomoj̃ gop sowõrãty

248. Masong naosedna y'it

249. ``Kabm anaokyj him, y'it''

250. ``An nakahot okyj asooj''

251. ``An nakahot okyj aky'o''

252. Naka'at ta'ãt ynty y'it

~

253. Atykiri ambyk ysondakap oko ti’ĩ yn

254. Atykiri ytaakat ta'ãt sondaga pitat

255. Him oky pitat

256. Bisỹ oky pitat

257. Atykiri ajna'agi horo mahorot pyt'yt ajxa

~

258. Pongpan pip myry ĩt yn naokyt ka y’a tykat

259. Pongpan pip yn ioky him keerep

260. Bypan pita pip yn naokyt yn him yn keerep

261. Paj syk isok

~

262. Ambyk tyym yn naka'obmo okoot ta'ãt

263. Gop miem yn naka'obm okoot ta'ãt

264. Gop miem asop tysyp

265. Yotong tĩ’ĩ padni ’a

266. Yotong pitadni 'a

267. Atykiri ykyryp myrỹ’ĩt ytaotõ ta’ãt

\section{Parte VI}

268. Ambyyk imbodnoko tĩ’ĩ y’it yhot

269. Nakamboop ta'ãt y'it yhot

270. Osiipit ypyndangĩwak nakamboop ta’ãt y’it

271. Y’it bowyt tykiri, yn i’obmo oko tĩ’ĩ gop

272. Hak yn naka'obm oko ta'ãt myhin gop

273. Ysyp'et ytampytat ta'ãt, iket, ysymbo, ysojo syp ytampytat ta'ãt gop sõwõrã pip

274. Atyym ytaotõ ta'ãt gop sõwõrã

275. Yopirisawarip ytaotõ ta'ãt yn gop

~

276. Ipynpyt'y adyky padni Osiip

277. Myj̃ymp yjkat

278. Pysowot pysowot harara

279. Yjpy otatytap taakat naohyj̃ym okyt hak taso ki

280. Yhot y’it naakat yjpyt kat, iij̃ ’yt

~

281. Atykiri ytaka’agĩt yta sondagan ma yta’agĩt

282. Pitana, Tang’ỹ kinda oky pymbyrat yjtaka’agĩt

283. Keerep taso kikyri iki naakat yjtat