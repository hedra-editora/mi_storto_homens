\section{Osiip}

1. Pyry'a ta'ãn y'it keerep

2. Dez anos yjakat yjxa nakam'yt Osiip

3. Dez ngogorongãt yjxa osiit

4. Yjxa naka'obm gopo, yjxa nakam'yt sojoty

5. Nakahadn yjxat yj'it yjsooj pasagngam tyki'oot

\subsection{Parte II}

9. Pyrykiidn taso gopo'obmon tyym

10. Dez gopo 'obmono, cinco gopo 'obmono

11. Quatro myry'in yn naka'obm yn gop

12. Otadnamyn yjpyoot myry'in naka'obm yn gop

13. Atykiri ipynpyt'y adyky gop by'y

15. Asara'idna pitat opipytyty seakaty

16. Neng nengãt, ipynhadni ipynorooroni

17. Pongyp napyntarakat

18. Pongyp yjakat tykiri, napysemem Osiip

19. Yjxa naokyt him

20. Tres dias yjakat yjxa naka'yt sojsara

22. Ia'y ese

23. Kytop ia'yt

24. Ia'y padni ese

25. Yj'iti hadna tyym

\subsection{Parte III}

26. Ynty y'iti hadna tyym yn nakam'at ta'ãt Osiip

27. Atykiri yn naoky pymbyrat kinda ka y'a tykat tyym

28. Pikom myry'in

29. Yn ipopi padni him ondyt yn

30. Osiip naakat ise'at

31. Kydnym iaoky him

32. Kydnym ia'y him

33. Kydnym ia'y keerep him

34. Taso osiiki ioky padni keerep him

35. Iahiti padni him okyykit keerep himty

36. Atykiri nam'yt keerep Osiip

37. Nakahadn ta'ãt ynty y'it

38. ``Im'y Osiipo'' naka'at ta'ãt ynty y'it

39. ``An ihot oky asooj Osiip an nam'yki tykiri''

40. Naka'at ta'ãt ynty y'it

41. Atykiri yn nakam'yt ta'ãt Osiip yn

42. Yn nakako andyk Osiip pyj͂ongo, gop pyj͂

43. Ipyj͂ong pyj͂ongãt, nam'yt Osiip

44. Aki tykiri ipysemem padni Osiip

45. Ipynpyt'y saramynt, ipynpyso'y, iam'a padni 'a

47. Atykiri ``yjotamki tykiri'' kahyt naka'at ta'ãt y'it ynty

48. Atykiri yn nakam'yt Osiip yn

49. Atykiri yn naka'obm ta'ãt yn gop

52. Atykiri yn naka'obm yn gop miem yn

53. Oti okyn taakat gop miem

54. Omenda tapihogon gop miem oti

55. Gokaradn yjtaandyjyt

56. Atykiri ypynoydn my'an an daki

57. Ypopopa akam'ani gop yjxa ka'a nayt

60. ``Se'a pitat'', masong ka'at yj'it

62. ``Popoki pitat an 'a'', naka'at ta'ãt ynty y'it

63. Atykiri ytakakat yn yjpyt yn

64. Yjpyt ykat ytaohyj͂ym okyt yn iij͂

65. Iij͂ 'ina morondek taakat ohyj͂ym

66. Piisomo pyrohyj͂ym oro'oroni

67. Ohyj͂

68. Ia'y andyky him ondyty tyym

71. Atykiri yn naka'ykiit ta'ãt; a yn ia'y a

72. Masong dez dias yjakat yjpyotatytap yjkat tykiri, naa'yt him ondyt

73. Naa'yt sojxa, pikomo, 'õrom ia'y andyky 'õrom

74. Yj myhin pipyyk yjkat naa'yt 'õrom

75. Atykiri isara'it oko

76. Ipynoty andyky

77. Osiip tepyt napynoty andyk

78. Osiip tepyt nam'at yjotyypat

79. Osiip mynam tyym otyypat, 'ewokete tyym

80. Atykiri myhin otidna na'yt 'ip

81. Pojpoko byhibmina ia'y'oot

82. `Am naakat ia'y'oot

83. Biira, 'ip pykop naakat ia'y'oot

84. Atykiri myhin otidnat na'yt pojpok

85. Ambygng sypom otidnat yjakat takaheredna'oot him sikirip pitat

86. De, him ataompong ompong Osiip

87. Him ataompong Osiip

88. Sojxa ataompong Osiip

89. Him amsikini padni Osiip

90. Him atampa'irat Osiip

94. Atykiri yjxa naokyt bypan pitapip tyym him

95. Opok bypan pip iaoky padni keerep him

96. Bokore naokyt keerep him

98. Naka'at ta'ãt y'it keerep

99. Y'itityyt ytaaka andyk ta'ãt ypyokõrõngyt tyki'oot yn

100. Ysondak atapopit ta'ãt y'it

101. Yjpy otatytap napopit pikom y'it

\subsection{Parte IV}

103. Naka'at ta'ãt kahyt

105. Yjsooj pasagngam aki tykiri, iamondete padni

107. Atykiri isara'it oko

109. Yjxa imondet byyk otadnamyn otidnan nam'y okoot Osiip

110. Nam'y okoot gop sõwõrã

111. Ia'obm oko gop miem

112. Gop sõwõrã ia'obm okoot

113. Gop sowõrã ytaoky 'it ta'ãt yn

114. Oti pitat gop sõwõrã

116. Yjkat ta'oot napihogngon

117. Masong ipihogngon byyk na'obm okoot

119. Pytat masong nam'a okoot i'it ikyn

120. Naapykyj okoot i'it

122. A naakat ipyt haap yjxat

123. A naakat ipyt haap

124. Atykiri naka'at Osiip kahyt

125. Otadnamyn yn nakam'yt yn gop yn

126. Gop sõwõrã, gop miemo, gop miemo sypom, gop sowõrã sypom tyym

127. Gop bisõwõrã yn tim'ykit

128. Gop bikiip yn tim'ykit

129. Naka'at kahyt

\subsection{Parte V}

130. Atykiri yn naoky ta'ãt him yn

131. Pikomo, ytapyriit pikomty yn

132. Yn napopit pikomo yno

133. Yn natayt serepam yno

134. Atykiri ytakasooj ta'ãt yn

137. Atykiri ytakasooj ta'ãt

138. ``Soojdn'' ytaka'at ta'ãt yn

140. Iopipydni yhot ysooj

141. Yn napopit himo yno

142. Yn napyt'yt yno ysooj ka y'a tykat tyym

143. Opok bypan pip yn napyt'yt horo ysoj ka y'a tykat

144. Yosii tykiri, sondagng pitat tyym ka y'a tykat

145. Ysondagõko tyka soro aty, mynda sondagngan ytaka'a tykat

146. Ka y'a tykat

147. Ahorot yaka padni keerep

148. Ymboryty padni padni keerep

150. Taasootap'oot ojdn'oot ojdn, naka'at pikom

151. Opap yjtata padni

152. Myndo horot naaka'ooto'oom him

153. Teteet kej yjpanty yjxa a'oot naakat pikom

154. A naakat yjxa tiokyt

155. Piharap iki padni him

156. Pomo, ipynboryty padni pom, yjosiit tykiri

157. A horot tyym ajxa ka'aj ajxa ajosiit tykiri

161. Ajpyrym'ewep daki him

162. Tepa horot iki naakat iam'yt yjsok

163. Ting iam'yt yjasoop

168. Atykiri imbodn oko padni padni him sikina

169. Yjopop bik nam'at Osiip tepy

170. Yjsi kapydn 'a

171. Xooo kin, naka'at yjsi

172. Pynpyso'y yjopo

173. Atykiri yjxa naokyt him

174. Atykiri pyryhadnan yjxaty yjhyko

175. Apõrã kabman ohyn goop

177. Atykiri yjxa kapon, yjxa yjombyky pibm pibm

179. Ta'asotap katat bypan ikyyn

180. Pyrrrr sok isendap

181. Naka'ot se'a pitat yjpan him tyyt

182. Kyra pyygng

184. Masong yjxa ka'a okowak

186. Pyrrr sok andagngan

187. Ipi'ywypy padni yjpon

188. Kat ytaka'a tyka akabm an, yjxa ka'at atykiri

189. Se'a pitat yjta'akat

190. Naki horo opok bypan vinte e dois apykop akat naakat yjpan

191. Bypan pita

192. Himsok myry'in ka'ot

194. Taasootop nasonderep yjpan himsok

196. Naka'at ta'ãt pita

\emph{199. Serepam okywyndok okywyndok okywyndok}

\emph{200. Yn na'a tyka ki myno myno}

\emph{201. Pikomo serepamo okywyndok okywyndok}

\emph{202. `Oromo serepam okywyndok}

\emph{203. Yn na'a tyka ki myno}

204.

206. Naka'at kabm, naka'at ipyykyp

207. Gopokyn yjmem pasagng tyso'oot

209. ``A'aso'oora'' yjtam'at yjxa

211. Tik naka'at yjsok yj'it

212. Takyryp yjta'atot yj'it

213. ``Bypiit gop akat bik'', naka'at yjxat yj'it

214. Atykiri nakapykyn pymbyra yj'it

215. Pak pygng, yjxa ka'at iokyp yjxa

217. Tej, i yjtakaot takyn

218. Dognga'ot, masong kat naohyn akat 'ep

219. Dognga'ot yjxa ka'at yjxa iyrypap yjxa

220. Masong ka'at gop ``ffffff''

221. Pytat pyp masong naym'at

222. Byj naam'at itop

224. Masong naampyp i'it

225. Mak yjkyryp

226. Yjhan oko padni yjxa

227. Serepamaty yj'ewep tyka'ooma

228. Naaka saryt omem omem yjtat

229. Atykiri yjtaka'oot, ony horot, bypit tapitat

230. Atykiri yjxa nakam'yt sojoty

231. Naapykyj isypojo

232. Nam'y sojoty isypoj okyp

233. Piik piik piik nam'at sojoty tyyt

234. Tamyryta tyym naakat sojoty hipiki

236. ``Im'y'' yjtaka'at yjxa

237. Ipihogonat yjkãrãt

238. Nakam'yt yj'it a yjsok

240. Imbodn oko

241. Atykiri nakahot sondakap

242. Atykiri imbodn oko sondakap

243. Aatyytap yjtapytyp andyk yjxa sojotyty

244. Mynhodnom tyym naotidn sojoty

245. Ytaka'at ta'ãt yn

246. Atykiri naandyj ta'ãt yhot y'it

248. Masong naosedna y'it

249. ``Kabm anaokyj him, y'it''

250. ``An nakahot okyj asooj''

251. ``An nakahot okyj aky'o''

252. Naka'at ta'ãt ynty y'it

254. Atykiri ytaakat ta'ãt sondaga pitat

255. Him oky pitat

257. Atykiri ajna'agi horo mahorot pyt'yt ajxa

259. Pongpan pip yn ioky him keerep

260. Bypan pita pip yn naokyt yn him yn keerep

261. Paj syk isok

262. Ambyk tyym yn naka'obmo okoot ta'ãt

263. Gop miem yn naka'obm okoot ta'ãt

264. Gop miem asop tysyp

266. Yotong pitadni 'a

\section{Parte VI}

268.

269. Nakamboop ta'ãt y'it yhot

272. Hak yn naka'obm oko ta'ãt myhin gop

273. Ysyp'et ytampytat ta'ãt, iket, ysymbo, ysojo syp ytampytat ta'ãt gop sõwõrã pip

274. Atyym ytaotõ ta'ãt gop sõwõrã

275. Yopirisawarip ytaotõ ta'ãt yn gop

276. Ipynpyt'y adyky padni Osiip

278. Pysowot pysowot harara

283. Keerep taso kikyri iki naakat yjtat