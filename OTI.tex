\chapter*{Oti}\parindent=0em

1. Naka'a saryt Oti

2. Taaka andyk saryt Oti

3. Taso tyym naakat Otit

4. Taso sota

~

5. Masong naaka andyk saryt Oti tyym

6. Naaka andyk

7. Masong tapan'in ataso'y saryt Oti

8. Masong taoj̃ombakap akat takãrãt

9. Tampyso saryt Oti, Oti pan'in

~

10. Masong taoj̃ombakap akat takãrãt napyso pysodn andyk saryt

11. Tik tik, iri'a andyki isok

12. ``Ãh! Morã iaka akadna hỹ?''

13. Masong naka'at

14. Masong nayryt ioj̃ombakap pita ikyn

15. ``Yrydn'', iri’aj ioj̃ombakap

16. ``Ãh! ayryt oko hỹ?'', iri’aj

~

17.Ãh! Iri’aj ioj̃ombaka pita, ``ti’a hỹ?''

18. ``Ãh! An aka mini iyryt ykyn?'', iri'aj

19. ``Ãh! Yryty padni yn akyn yn''. ``Ti’a hỹ?'', iri’aj

20. ``Pyso pyso ka'at ysok. Tikat ayryt ahop aka ykyn?''

21. ``Ho y’asot myrỹ’int ytayryt yn akyn yn''

22. Iri’aj ioj̃ombakap

~

23. ``Ãh!'', iri'aj. ``An aka mini ysok ipyso tykat?'', iri'aj

24. ``Mõrã taso akamon hỹ?'', iri’aj

25. ``Morã taso akamon? Ysok ipysok pysok tykadn?''

26. ``Ãh!'', iri’aj ioj̃ombakap

27. ``An akat ytakakãrãt yn'' iri'aj Oti pan'in, iri'aj

28. Masong naaka andyk

~

29. Masong ``myna'' iri’aj ioj̃ombakap

30. ``Im'y kinda pasojo isok'', iri'aj

31. ``Dibm kinda pasojo an nam'y tykiit''

32. ``Dibm kinda pasoj, pymbak iasop a, ambyygn atasombaki dibm iasooty''

33. ``Taso'oot atasombaki taso asooty''

34. ``Masong ataso'oori''

35. ``An nakahygng my'an!''

36. ``Masong ataka'aj''

37. ``Ity asondyp tykiri kahyt ataka'aj''

38. Masong tasyky akakit taso’ootot irikãraj̃

39. ``Hỹ!'', iri’aj

40. ``Im'y'oma kinda pasojo asok'', iri'aj

41. ``Kinda pasojot a'atidnan atakasywi'', iri'aj

42. ``Kinda pasojot a’atidnan atakasywi iaj̃ot''

43. ``Kiit tayryrydnaj'', iri'aj

44. ``Iyryt pahoto padni'', iri'aj

45. ``Ogngom'oman atakasywi'', iri'aj

~

46. Masong kasypy 'om saryt mynat

47. Iyrytyt sokynyn irisywi

48. Masong kam’yt kinda pasoj tasok j̃ong j̃ong eem tat, iri’aj

49. Masong pi'idna tat iri'aj

50. Masong nakakat

51. Masong nakakat ej̃ep hãraj̃ ’oman iakajt j̃onso tao’it tykiri

52. Se’a ’omant iakaj j̃onso

~

53. Masong nayryt oko'oom, kiit ikyn Oti, isyky

54. Isyky akabm my'an

55. Isondyp andyky 'i

56. Tapan 'in pita ataso'y saryt Oti, tati'et, iri'a oori 'aty

57. Masong naakat tẽẽ, iri’aj

~

58. Tẽẽ, moj̃ iri’aj go

59. Moj̃ hã hã hã tee, kiit pymyrat iyryri i

60. Nayryt

61. Masong taeremby opi atip jykyt iri'aj kinda pasojoty

62. Tapymbangã pydn tyym i taj̃oj̃ kinda pasojo se

63. Masong nayryt saryt Oti ikyynt

64. Nayryt okotyn, pymbak iri'aj ipyp

~

65. ``Ãh! Ayryt hỹ?'', iri’aj i

66. ``Yryt yry'', iri'aj

67. ``Apyryryt my'anan'', iri'aj

68. ``Akyyn ytayryt yn'', iri'aj

69. ``Masong yryt pa’in pitat masong aka hỹ? An pita mon jo hỹ?'', iri’aj

70. ``Yn naakat'', iri’a omaj̃ i

71. ``Jo’a, ko’ãj̃ty'', iri’aj

72. ``Masong ti’ahỹ?'', iri’a’om andyki Oti

~

73. Masong napyso saryt isok tik, iri'aj

74. Napysot isok, tasok ipyso tysypy'oot pymbak

75. Kinda pasojo se okyp

76. Pymbak pymbak ko’ãj̃ty

77. Apip pymbak kinda pasojo sety

78. Pitat, iri'aj

79. Masong napymbak saryt iaso okyp; pymbak, iri'aj

80. Pymbak iaso okyp taambyyk

81. ``Ãh!'', iri'aj. Atykiri napyso andyk isok pysodn, iri'aj

82. Masong kinda pasojo se eem tyyt

83. Ihõroni padnoko iasop tapymbagng tykiri kinda pasojo se

84. Atykiri nakatata'om andyk saryt

85. Tapan'in so'y byyk

86. Masong nakatat

~

87. Haabm iri'aj go

88. Atykiri napikarant i dibm, i pan'in

89. Masong nakaeem kinda pasoj iasop

90. Eem tat, iri'aj

91. Masong nakamhoron'om andyk saryt i

92. Horon horon horon i’a’omaj̃

93. Ihorodni padni iasop kinda pasoj

94. Pyry'eemen

95. Masong eem iriakaj

~

96. Masong napimboop, taso pojongot taso’ootot irikãraj̃ ipan’in

97. Sombakat sombakatat sombakatat, iri'aj tasoty

98. Apip namboryt saryt i

99. Atop iri'iwak

100. Atyym pyry'a tykadn kinda pasoj pyrorat tykadn sarytyn Oti

~

101. ``Ãh!'', iri'aj.

102. ``An nakahyk my'an kat yjxa yi´a tykat ysyky!'', iri'aj

103. ``An nakahyk my'an kat yjxaty i´a tyka kat ysyky'', iri'aj

104. ``Kat atakahyk my'an an'', iri'aj

105. ``Ãh!'', iri'aj kahyt iri'aj saryri

106. ``Naka'oot'', iri'aj

107. Iri'aj saryri kahyt Oti tapan'in tyyt iaka

108. Naakat andyk kahyt

109. Masong naka'a okotyn

110. Naka'a okotyn mynhodnop i aka

111. Masong naaka andyk

112. Masong nakahadna'om andyk saryt tati tyyt

113. ``Ewyty ytasiki'y yti'', iri'aj

114. ``Ãh! Yjso'oot y'et'', iri'aj iti

115. ``Yjso'oot y'et yjxa i'ot ewy'', iri'aj iti

116. ``Ewy kasot hak yti''.  ``Yjso'oot yti'', iri'aj

117. Atykiri kahoto'om saryt tati tyyt

118. Tamtarakat iritari

119. Masong kahot saryt tati tyyt

120. Terek terek terek, tong, iri'aj

121. ``Hodn naakat ho ewy yti'', iri'aj

122. ``Ewy kat ho'', iri'aj

123. Masong naso'akyn tatity

~

124. ``Yti'', iri'aj

125. ``Syyt ako naakat ysok yti'', iri'aj

126. ``Hirã andyka ysyytyt yti''

127. ``Ororojoty yti'', iri'aj

128. ``Masong napimbopo’om, hỹ y’et?'', iri’a andyki iti

129. Apip napimbopo'oot i

130. Iti isikinim iti

131. ``Kahyt tam’a tykat'', irikãraj̃

132. ``Tapynsoatyk tykaty'', irikãraj̃ iti

133. Masong napimbopo'op gaat tanakymbity

134. Masong napimbopo'op saryt pimboop, pimboop, pimboop, iri'aj

135. Pimboop pimboop apip nasoewat Oti

136. Kary tati kyry kyri

137. Tati kyry kotat, iri'aj tatity

~

138. Masong naõko saryt tati

139. Pak pygng ojdn iri´aj tati okyp

140. ``Ãh! Sarawak pitat 'a tyka ano y'i'', iri'aj iti

141. ``Kinda am'aki pita an nam'a tyka ano y'i'', iri'aj iti

142. ``Mo ari'aj myn i'', iri'aj i

143. ``Nakakat yjxa kaki daki yjxa'', iri'aj

144. ``Asikina my'ana ano'', iri'aj iti

145. Apirip napyso saryt tatisok

146. ``Ajyk ajyk pak'', iri'aj

147. ``Kinda am'aki pita na am'a tyka ano asikina my'ana ano'', iri'aj iti

148. ``Ari'aj, i 'a'omaj mo ari'aj'', iri'aj i

149. ``Kat yta aka daki yn'', iri'aj

~

150. ``Atykiri ko’ãj̃ty, yn naka’ot andyki yn mo'', iri’aj

151. ``Yn nakaora andyki ewy yn'', iri'aj

152. ``Yn naka'ori ewy yn''

153. ``Ioto'oma asikirip pihota'', iri'aj iti

154. Ipyhowoko'omi ity iti

155. Pa'ira tat ia'omaj ity iti

156. Iahãraj̃txi padni padni ihot iaka

157. Masong kahyt iaka akaj Oti

158. Kata'atyka tyym nasoyn horo yjxat

159. Kahyt naka'ora kat Oti

160. Kat iakabman an

161. Kata aka aj̃on iri’aj kahyt

~

162. Masong naambot ohyn, tamtarakat

163. Masong naambot ohyn ewy ohyn

164. Masong katat parajak parajak parajak ambodn iri'aj

165. ``Masong kahy ewy iti'', iri’a ’omaj̃

166. ``An mara ora ewy yti'', iri'aj

167. Apip irihynoko iti taso'y tykiri

168. Napa'irat iti

~

169. Masong nakaoto'om saryt

170. Sang sang kip kyrapygng iri'aj ewy

171. Kahy iri'aj

172. Apip naambo saryt ewy kypip tamambo akat

173. Masong naambot saryt ohyn i

174. Naatej saryt ewy

~

175. Masong ``kahy yj̃ymbo yti'', naka’a saryt

176. ``Kahy yj̃ymbo yti, yj̃ymbo okyp an namboji y’a kinda yti'', naka’a saryt

177. Ãh! Kahyt i’aty irikãraj̃ andyki iti

178. Masong pyt’oot pyt’oot i’aty irikãraj̃

179. Masong naopĩt saryt aj̃ymbo hypypip

180. Kiip kiip kiip iri’aj taj̃ymboty

181. Masong naatik saryt tasa'ep, 'ot 'ot

182. Pak iri'aj kyrapygng

183. Iri'aj isa'ep 'ot 'ot

184. ``Kinda am´aki pita an nam'a tyka ano y'ii'', iri'aj iti

185. Atykiri ``Ãh'', iri'aj

~

186. Atykiri naambot saryt ohyn Oti

187. ``Atykiri ypyrytat andyki yn'', iri'aj

188. ``Kahy okyp anamboji akinda yti'', iri'aj

189. Atykiri nakatat saryt Oti ohyn

190. Katarantyn 'a

191. Naambot ewy kypip

192. Ewy kypip taambot tykiri

193. Ewy ombet ata atej saryt

194. Masong natej ewy ombet tyryyt taadn yjasat iri'aj

195. Kyyj yjasat iri'aj ewy ombetety

196. Katat tysypy'oot

~

197. Masong nakatat Oti

198. Atykiri imbodnoko saryty padni Oti

199. Pyrytat sarytyn

200. Atykiri naakat ohyn Oti

201. Kata´a tyka tyym

202. Atykiri naka'a tyka kahorot Oti

~

203. Atykiri mahorot naka’a gidn j̃onso tyym

204. Mata agngi tyym naka’at kahorot tatyym kat j̃onso byki akaty

205. Atykiri naka’ooto ’oot j̃onso sara, j̃onso som

206. Nakakii’oot kahyt j̃onso

207. Kahyt koro’op, ikoro’op araki Botyj̃ koro’op naakat

208. Ikiipadna padni j̃onso kahyt kiikit

209. Takipi tyym tyym kakiit j̃onso

210. Atykiri nakam’at kat Botyj̃

211. Atykiri naakat kahyt Oti

212. Kahyt j̃onso bykiipat, kahyt yjtakiipat masong nakam’oot kahyt Oti


