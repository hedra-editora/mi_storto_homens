\section{Oti}

1. Naka'a saryt Oti

2. Taaka andyk saryt Oti

3. Taso tyym naakat Otit

4. Taso sota

5. Masong naaka andyk saryt Oti tyym

6. Naaka andyk

7. Masong tapan'in ataso'y saryt Oti %verificar sequência numérica

9. Tampyso saryt Oti, Oti pan'in

11. Tik tik, iri'a andyki isok

13. Masong naka'at

18. ``Ãh! An aka mini iyryt ykyn?'', iri'aj

20. ``Pyso pyso ka'at ysok. Tikat ayryt ahop aka ykyn?''

23. ``Ãh!'', iri'aj. ``An aka mini ysok ipyso tykat?'', iri'aj

25. ``Morã taso akamon? Ysok ipysok pysok tykadn?''

27. ``An akat ytakakãrãt yn'' iri'aj Oti pan'in, iri'aj

28. Masong naaka andyk

30. ``Im'y kinda pasojo isok'', iri'aj

31. ``Dibm kinda pasojo an nam'y tykiit''

32. ``Dibm kinda pasoj, pymbak iasop a, ambyygn atasombaki dibm iasooty''

33. ``Taso'oot atasombaki taso asooty''

34. ``Masong ataso'oori''

35. ``An nakahygng my'an!''

36. ``Masong ataka'aj''

37. ``Ity asondyp tykiri kahyt ataka'aj''

40. ``Im'y'oma kinda pasojo asok'', iri'aj

41. ``Kinda pasojot a'atidnan atakasywi'', iri'aj

43. ``Kiit tayryrydnaj'', iri'aj

44. ``Iyryt pahoto padni'', iri'aj

45. ``Ogngom'oman atakasywi'', iri'aj

46. Masong kasypy 'om saryt mynat

47. Iyrytyt sokynyn irisywi

49. Masong pi'idna tat iri'aj

50. Masong nakakat

53. Masong nayryt oko'oom, kiit ikyn Oti, isyky

54. Isyky akabm my'an

55. Isondyp andyky 'i

56. Tapan 'in pita ataso'y saryt Oti, tati'et, iri'a oori 'aty

60. Nayryt

61. Masong taeremby opi atip jykyt iri'aj kinda pasojoty

63. Masong nayryt saryt Oti ikyynt

64. Nayryt okotyn, pymbak iri'aj ipyp

65. 

66. ``Yryt yry'', iri'aj

67. ``Apyryryt my'anan'', iri'aj

68. ``Akyyn ytayryt yn'', iri'aj

73. Masong napyso saryt isok tik, iri'aj

74. Napysot isok, tasok ipyso tysypy'oot pymbak

75. Kinda pasojo se okyp

77. Apip pymbak kinda pasojo sety

78. Pitat, iri'aj

79. Masong napymbak saryt iaso okyp; pymbak, iri'aj

80. Pymbak iaso okyp taambyyk

81. ``Ãh!'', iri'aj. Atykiri napyso andyk isok pysodn, iri'aj

82. Masong kinda pasojo se eem tyyt

83. Ihõroni padnoko iasop tapymbagng tykiri kinda pasojo se

84. Atykiri nakatata'om andyk saryt

85. Tapan'in so'y byyk

86. Masong nakatat

87. Haabm iri'aj go

88. Atykiri napikarant i dibm, i pan'in

89. Masong nakaeem kinda pasoj iasop

90. Eem tat, iri'aj

91. Masong nakamhoron'om andyk saryt i

93. Ihorodni padni iasop kinda pasoj

94. Pyry'eemen

95. Masong eem iriakaj

97. Sombakat sombakatat sombakatat, iri'aj tasoty

98. Apip namboryt saryt i

99. Atop iri'iwak

100. Atyym pyry'a tykadn kinda pasoj pyrorat tykadn sarytyn Oti

101. ``Ãh!'', iri'aj.

102. ``An nakahyk my'an kat yjxa yi´a tykat ysyky!'', iri'aj

103. ``An nakahyk my'an kat yjxaty i´a tyka kat ysyky'', iri'aj

104. ``Kat atakahyk my'an an'', iri'aj

105. ``Ãh!'', iri'aj kahyt iri'aj saryri

106. ``Naka'oot'', iri'aj

107. Iri'aj saryri kahyt Oti tapan'in tyyt iaka

108. Naakat andyk kahyt

109. Masong naka'a okotyn

110. Naka'a okotyn mynhodnop i aka

111. Masong naaka andyk

112. Masong nakahadna'om andyk saryt tati tyyt

113. ``Ewyty ytasiki'y yti'', iri'aj

114. ``Ãh! Yjso'oot y'et'', iri'aj iti

115. ``Yjso'oot y'et yjxa i'ot ewy'', iri'aj iti

116. ``Ewy kasot hak yti''.  ``Yjso'oot yti'', iri'aj

117. Atykiri kahoto'om saryt tati tyyt

118. Tamtarakat iritari

119. Masong kahot saryt tati tyyt

120. Terek terek terek, tong, iri'aj

121. ``Hodn naakat ho ewy yti'', iri'aj

122. ``Ewy kat ho'', iri'aj

123. Masong naso'akyn tatity

124. ``Yti'', iri'aj

125. ``Syyt ako naakat ysok yti'', iri'aj

126. ``Hirã andyka ysyytyt yti''

127. ``Ororojoty yti'', iri'aj

129. Apip napimbopo'oot i

130. Iti isikinim iti

133. Masong napimbopo'op gaat tanakymbity

134. Masong napimbopo'op saryt pimboop, pimboop, pimboop, iri'aj

135. Pimboop pimboop apip nasoewat Oti

136. Kary tati kyry kyri

137. Tati kyry kotat, iri'aj tatity

138. Masong naõko saryt tati

139. Pak pygng ojdn iri´aj tati okyp

140. ``Ãh! Sarawak pitat 'a tyka ano y'i'', iri'aj iti

141. ``Kinda am'aki pita an nam'a tyka ano y'i'', iri'aj iti

142. ``Mo ari'aj myn i'', iri'aj i

143. ``Nakakat yjxa kaki daki yjxa'', iri'aj

144. ``Asikina my'ana ano'', iri'aj iti

145. Apirip napyso saryt tatisok

146. ``Ajyk ajyk pak'', iri'aj

147. ``Kinda am'aki pita na am'a tyka ano asikina my'ana ano'', iri'aj iti

148. ``Ari'aj, i 'a'omaj mo ari'aj'', iri'aj i

149. ``Kat yta aka daki yn'', iri'aj

151. ``Yn nakaora andyki ewy yn'', iri'aj

152. ``Yn naka'ori ewy yn''

153. ``Ioto'oma asikirip pihota'', iri'aj iti

154. Ipyhowoko'omi ity iti

155. Pa'ira tat ia'omaj ity iti

157. Masong kahyt iaka akaj Oti

158. Kata'atyka tyym nasoyn horo yjxat

159. Kahyt naka'ora kat Oti

160. Kat iakabman an

162. Masong naambot ohyn, tamtarakat

163. Masong naambot ohyn ewy ohyn

164. Masong katat parajak parajak parajak ambodn iri'aj

166. ``An mara ora ewy yti'', iri'aj

167. Apip irihynoko iti taso'y tykiri

168. Napa'irat iti

169. Masong nakaoto'om saryt

170. Sang sang kip kyrapygng iri'aj ewy

171. Kahy iri'aj

172. Apip naambo saryt ewy kypip tamambo akat

173. Masong naambot saryt ohyn i

174. Naatej saryt ewy

181. Masong naatik saryt tasa'ep, 'ot 'ot

182. Pak iri'aj kyrapygng

183. Iri'aj isa'ep 'ot 'ot

184. ``Kinda am´aki pita an nam'a tyka ano y'ii'', iri'aj iti

185. Atykiri ``Ãh'', iri'aj

186. Atykiri naambot saryt ohyn Oti

187. ``Atykiri ypyrytat andyki yn'', iri'aj

188. ``Kahy okyp anamboji akinda yti'', iri'aj

189. Atykiri nakatat saryt Oti ohyn

190. Katarantyn 'a

191. Naambot ewy kypip

192. Ewy kypip taambot tykiri

193. Ewy ombet ata atej saryt

194. Masong natej ewy ombet tyryyt taadn yjasat iri'aj

195. Kyyj yjasat iri'aj ewy ombetety

196. Katat tysypy'oot

197. Masong nakatat Oti

198. Atykiri imbodnoko saryty padni Oti

199. Pyrytat sarytyn

200. Atykiri naakat ohyn Oti

201. Kata´a tyka tyym

202. Atykiri naka'a tyka kahorot Oti

211. Atykiri naakat kahyt Oti